## 1.1 Sameiginlegur hluti aðalnámskrár

Ýmsir þættir sem fjallað er um í aðalnámskrá eru sameiginlegir leikskóla, grunnskóla og
framhaldsskóla. Kaflar 1-3 eru sameiginlegir í námskrám skólastiganna þriggja en þar er
fjallað um stefnumið menntakerfisins, um almenna menntun og markmið skólakerfisins,
um grunnþætti menntunar og um mat á skólastarfi. Lögð er áhersla á sveigjanleika
og samfellu í skólakerfinu, bæði í inntaki og starfsháttum. Jafnframt er lögð áhersla á
skólaþróun og sameiginlega þætti í fagmennsku kennara á öllum skólastigum.

Í almennum hluta aðalnámskráa leikskóla, grunnskóla og framhaldsskóla er lýst hlutverki
hvers skólastigs og sérstakri áherslu í námi og kennslu á hverju þeirra; markmiðum,
viðfangsefnum og starfsháttum. Í skólanámskrám sem gefnar eru út í einstökum skólum
er stefna aðalnámskrár útfærð í samræmi við stefnu á hverjum stað, nemendahóp,
faglega áherslu og sérkenni í hverju tilviki.