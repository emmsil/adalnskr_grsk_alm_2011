## 1.2 Hlutverk skóla

Skólar eru menntastofnanir og hlutverk þeirra er skilgreint í löggjöf um menntun. Skólar
landsins mynda samstæða heild, skólakerfi, sem tryggja skal samræmi og samhengi í
menntun frá leikskólum til háskóla og fullorðinsfræðslu. Lögð er áhersla á heildstæða
menntastefnu en skýr skil á milli skólastiga þannig að nemendur geti flust eðlilega á
milli leikskóla og grunnskóla og á milli grunnskóla og framhaldsskóla í samræmi við
einstaklingsbundna námsstöðu og þroska. Einnig skulu nemendur eiga þess kost að
stunda nám á tveimur skólastigum samtímis henti það námi þeirra. Á hverju skólastigi er
stefnt að fjölbreyttum viðfangsefnum og starfsháttum til að koma til móts við mismunandi
námsþarfir ólíkra einstaklinga og stuðla að alhliða þroska, velferð og menntun hvers og
eins.

Meginhlutverk leikskóla, grunnskóla og framhaldsskóla er að stuðla að almennri menntun
þegnanna. Skólarnir skulu leitast við að haga störfum sínum í sem fyllstu samræmi
við stöðu og þarfir barna og ungmenna. Skólastarfið miðar að virkri þátttöku þeirra í
lýðræðissamfélagi innan skólans og utan.

Inntak og viðfangsefni skólastarfsins er sett fram í námssviðum, námsgreinum eða
námsáföngum. Rétt er að hafa í huga að námssvið, námsgreinar og námsáfangar eru
ekki markmið í sjálfu sér heldur hjálpartæki til að stuðla að merkingarbæru námi og ná
markmiðum skólastarfsins. Í aðalnámskrám skólastiganna eru því skilgreind markmið í
samræmi við sérkenni hvers skólastigs, aldur og þroska barna og ungmenna.

Í skipulagi og viðfangsefnum skólastarfsins og í starfsháttum skólanna skal lögð rækt
við námsumhverfi og samskipti sem stuðla að almennri menntun. Almenn menntun er
grundvöllur starfsmenntunar og annarrar sértækrar menntunar. Nám og menntun á sér
stað víðar en í skólum. Menntun er ævilangt ferli. Mikilvægt er að skólarnir styðji við
námshvöt nemenda sinna, rækti námsgleði og vinnuanda og stuðli þannig að menntun
þeirra.

Starfshættir leikskóla, grunnskóla og framhaldsskóla og samskipti barna og ungmenna
innbyrðis og við kennara sína eru ekki síður en viðfangsefni kennslustunda mikilvæg
til að ná markmiðum skólanna og stuðla að velferð, námi og menntun. Starfshættir
skólanna skulu mótast af umburðarlyndi og jafnrétti, lýðræðislegu samstarfi og ábyrgð.