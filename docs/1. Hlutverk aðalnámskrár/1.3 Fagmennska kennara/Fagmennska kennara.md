## 1 .3 Fagmennska kennara

Kennarar gegna lykilhlutverki í öllu skólastarfi. Kennarastéttin spannar mörg hlutverk í
skólakerfinu, s .s. kennslu, stjórnun, uppeldi, ráðgjöf, rannsóknir og þróunarstörf. Þannig
teljast t .d. skólastjórnendur, sérkennarar og námsráðgjafar til kennarastéttarinnar.
Gæði menntunar og árangur skólakerfisins byggist fyrst og síðast á vel menntaðri og
áhugasamri fagstétt kennara á öllum skólastigum.

Fagmennska kennara byggist á sérfræðilegri starfsmenntun, þekkingu, viðhorfum og
siðferði starfsins. Fagmennska kennara snýst um nemendur, menntun þeirra og velferð.
Markviss samskipti og góð kennsla stuðlar að námi og aukinni hæfni barna og ungmenna.
Á kennurum hvílir ekki aðeins sú skylda að miðla þekkingu til nemenda heldur einnig að
veita þeim tækifæri til að afla sér þekkingar og leikni, örva starfsgleði þeirra og efla frjóa
hugsun. Kennarar leiðbeina börnum og ungmennum í námi og mati á því og vinna að því
að þeir tileinki sér heilbrigða lífshætti. Þeir leitast við að skapa góðan skólabrag, réttlátar
vinnureglur og hvetjandi námsumhverfi.

Í upphafi 21. aldar hafa orðið gagngerar breytingar í íslensku samfélagi sem hafa bein
og óbein áhrif á skólakerfið og þá um leið nám nemenda og störf kennara. Hvort sem
litið er til efnahags og atvinnumála, félagsmála og fólksflutninga, tækni og samskipta
má finna deiglu og breytingar sem hafa áhrif á menningarlíf og þekkingu, menntun
og uppeldi. Það má til sanns vegar færa að breytingar í íslensku samfélagi undanfarin
ár hafi verið mjög hraðar og því aukast kröfur til skóla um að aðstoða samfélagið við
að átta sig á breytingunum og takast á við nýjar aðstæður. Allt þetta eykur kröfur til
kennarastéttarinnar, bæði til að greina samfélagsbreytingar og til að fella starfsemi
skólanna að þeim á ábyrgan hátt.

Kennarar vinna í samráði við skólastjórnendur að þróun skólanámskrár í samræmi við
aðstæður og sérstaka áherslu á hverju skólastigi. Það er á ábyrgð kennara að útfæra á
faglegan hátt í kennslu sinni og öðru skólastarfi fyrirmæli menntalaga og þá stefnu sem
birtist í aðalnámskrá.
