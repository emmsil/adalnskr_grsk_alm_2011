## 1 HLUTVERK AÐALNÁMSKRÁR

```
Aðalnámskrá byggir á lögum um leikskóla (nr. 90/2008), grunnskóla (nr. 91/2008)
og framhaldsskóla (nr. 92/2008). Aðalnámskrá er rammi um skólastarfið á þessum
skólastigum og leiðsögn um tilgang þess og markmið. Hún birtir heildarsýn um menntun
og útfærir nánar þá menntastefnu sem felst í lögunum.
```
```
Aðalnámskrá er ætluð stjórnendum skóla, kennurum og öðru starfsfólki í skólakerfinu.
Einnig veitir hún nemendum, foreldrum þeirra, opinberum stofnunum, félagasamtökum,
aðilum atvinnulífsins og almenningi upplýsingar um tilgang og starfsemi skóla. Segja má
að aðalnámskrá sé samningur þjóðarinnar við sjálfa sig um menntamál.
```
```
Hlutverk aðalnámskrár er margþætt:
•	 Aðalnámskrá birtir menntastefnu stjórnvalda, námsframboð og námskröfur og
ber skólum og starfsmönnum þeirra að fylgja ákvæðum hennar við skipulagningu
skólastarfs. Aðalnámskrá á því að tryggja börnum og ungmennum góðar
aðstæður til náms í samræmi við gildandi lög og menntastefnu.
•	 Aðalnámskrá er helsta stjórntæki fræðsluyfirvalda til að tryggja samræmi og
samhæfingu skólastarfs við útfærslu sameiginlegrar menntastefnu. Námskráin
er ein meginforsenda þess að mennta- og menningarmálaráðuneytið geti gegnt
lögboðnu hlutverki sínu við að annast yfirstjórn og eftirlit með gæðum og
framkvæmd skólastarfs.
•	 Aðalnámskrá markar starfsramma stjórnenda, kennara og starfsfólks einstakra
skóla við skipulagningu, framkvæmd og mat á skólastarfi sem þeim er skylt að
útfæra, m .a. í skólanámskrá.
•	 Aðalnámskrá veitir nemendum og forráðamönnum þeirra upplýsingar um
gæðakerfi og helstu viðmið sem starfsemi skóla byggist á. Hún er grundvöllur
mats á skólastarfi og námsmats í skólum. Námskránni er ætlað að veita kennurum,
nemendum og foreldrum þeirra upplýsingar um menntun barna og ungmenna á
hverju skólastigi. Námskráin er einnig til hliðsjónar fyrir þá sem annast menntun
kennara og annars starfsfólks skóla svo og þá sem vinna við gerð námsgagna,
stunda rannsóknir og annast úttektir á skólastarfi.