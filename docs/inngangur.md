## INNGANGUR

Almennur hluti aðalnámskrár grunnskóla kveður á um markmið og fyrirkomulag
skólastarfs í grunnskóla. Í námskránni er fjallað um hlutverk aðalnámskrár, almenna
menntun og grunnþætti, mat á skólastarfi og fleira. Í námskránni er að finna nánari
útfærslu á ákvæðum laga um grunnskóla og reglugerða um nám og kennslu í
grunnskóla. Hún tekur til nemenda og starfsfólks skóla og setur sameiginleg markmið
náms og kennslu í öllum grunnskólum landsins. Í aðalnámskrá grunnskóla er kveðið á
um uppeldis- og menntunarhlutverk grunnskólans og sett fram meginstefna um kennslu
og kennsluskipan. Aðalnámskrá útfærir nánar ákvæði laga um námsgreinar og námssvið
og segir til um áherslur og vægi. Viðmiðunarstundaskrá, sem sýnir hlutfallslegt vægi
milli námsgreina og námssviða, er hluti af aðalnámskrá. Hver grunnskóli ákveður hvort
námsgreinar og námssvið eru kennd aðgreind eða samþætt en jafnframt skal þess gætt
að námið verði sem heildstæðast. Í aðalnámskrá eru skilgreindir hæfniþættir á hverju
námssviði og innan hverrar námsgreinar. Nemendur skulu eiga þess kost að uppfylla
hæfniviðmið einstakra námsgreina og námssviða með mismunandi hætti. Sett eru
árangursviðmið um það hvenær nemandi telst hafa lokið einstökum námsgreinum eða
námssviðum. Sett eru viðmið vegna nemenda sem ljúka grunnskólanámi á skemmri tíma
en tíu árum.

Aðalnámskrá er sett af mennta- og menningarmálaráðherra með sama hætti og
reglugerðir og gegnir margvíslegu hlutverki. Hún er allt í senn, stjórntæki til að fylgja
eftir ákvæðum laga, fyrirmæli fræðsluyfirvalda um skólastefnu og safn sameiginlegra
markmiða skólastarfs í landinu. Aðalnámskrá er ætlað að samræma nám og kennslu að því
marki sem þörf er talin á og tryggja rétt allra nemenda til tiltekinnar lágmarksmenntunar
og jafnrétti til náms.

Aðalnámskrá er ætlað að þjóna mörgum aðilum. Hún lýsir sameiginlegum markmiðum
og kröfum sem eiga við um alla nemendur, kennara og stjórnendur skólans og annars
starfsfólks. Hún er jafnframt viðmiðun við samræmt námsmat í grunnskólum, mat á
skólum og skólastarfi, leiðarljós fyrir þá sem fást við námsefnisgerð og kennaramenntun,
grundvöllur skólanámskrárgerðar og sjálfsmats skóla og stefnumörkunar sveitarfélaga.
Aðalnámskrá er einnig upplýsing og viðmiðun fyrir foreldra svo að þeir geti fylgst með
starfsháttum skólans, árangri skólastarfs og velferð og líðan nemenda. Aðalnámskrá
veitir einnig nemendum margháttaðar upplýsingar um skólastarf.