## FORMÁLI EFNISYFIRLIT

```
Í þessari námskrá má lesa um þann ramma og aðbúnað fyrir nám og kennslu sem mótast
hefur í anda gildandi laga, reglugerða og alþjóðasamninga. Innan rammans hafa verið
þróaðir sex grunnþættir sem mynda kjarna menntastefnunnar. Þeir varða starfshætti,
inntak og umhverfi náms á öllum skólastigum og skapa mikilvæga samfellu í íslensku
skólakerfi. Þessir grunnþættir eru læsi, sjálfbærni, heilbrigði og velferð, lýðræði og
mannréttindi, jafnrétti og sköpun.
```
```
Miklu skiptir að rækta með markvissum hætti þá þekkingu, leikni og viðhorf sem styrkir
getu einstaklinga í framtíðinni til að verða gagnrýnir, virkir og hæfir þátttakendur í
jafnréttis- og lýðræðissamfélagi. Þessum grunnþáttum er m .a. ætlað að bæta úr því.
Mennta þarf hinn almenna borgara nægilega vel til þess að hann geti veitt valdhöfum
eðlilegt aðhald, hvort sem þeir eru í fjármálalífinu, stjórnmálum, fjölmiðum eða á öðrum
sviðum. Skólar eru í raun einu stofnanir samfélagsins sem geta tryggt öllum uppvaxandi
kynslóðum tækifæri til að búa sig undir þátttöku í virku lýðræði, þjálfa gagnrýna og
skapandi hugsun og mæta ólíkum félagslegum og menningarlegum aðstæðum.
```
```
Það eru gömul sannindi og ný að engin raunveruleg þróun verður í skólastarfi nema
fyrir tilstuðlan kennara og skólastjórnenda. Lengi má lagfæra menntastefnu, skipulag,
námsgögn og skólabyggingar en ef breytingum er ekki fylgt eftir í skólunum skila
þær ekki árangri. Innleiðing nýrrar hugsunar í skólastarfi byggist á góðri samvinnu
menntayfirvalda við þá sem bera hitann og þungann af skólastarfinu.
```
```
Ég ber þá von í brjósti að þessi námskrá hafi farsæl áhrif á skólastarf í landinu á tímum
endurreisnar samfélagsins og hvet starfsfólk skóla, foreldra, forráðamenn og nemendur
til að kynna sér vel efni námskrárinnar og starfa í anda hennar.
```
```
Katrín Jakobsdóttir
mennta- og menningarmálaráðherra
```
