## 13.3 Ábyrgð og skyldur foreldra

Eins og fram kemur í grunnskólalögum bera foreldrar ábyrgð á uppeldi barna sinna og
bera ábyrgð á að þau innritist í skóla þegar þau komast á skólaskyldualdur og sæki skóla.
Foreldrar gæta hagsmuna barna sinna og eiga að stuðla að því að þau stundi nám sitt.
Foreldrar fylgist með námsframvindu barna sinna í samvinnu við þau og kennara þeirra
og eiga að greina skólanum frá þeim atriðum sem kunna að hafa áhrif á námsframvindu,
ástundun og hegðun. Foreldrar fái jafnframt tækifæri til að taka þátt í námi barna sinna,
svo og í skólastarfinu almennt. Foreldrar skulu hafa samráð við skólann um skólagöngu
barna sinna, fylgjast með og styðja við skólagöngu þeirra og námsframvindu og stuðla
að því að börnin mæti úthvíld í skólann og fylgi skólareglum.