## 13.2 Ábyrgð og skyldur starfsfólks

## 13.2.1 Fagmennska og alúð

Í því felst að starfsfólk komi til móts við náms- og félagslegar þarfir nemenda og sinni þeim
af alúð. Þetta gerir starfsfólk með því að ígrunda starfið reglulega, leita nýrra leiða, afla
sér nýrrar þekkingar og sýna þannig stöðuga viðleitni til að læra og gera betur. Mikilvægt
er að starfsfólk sýni nærgætni við nemendur, foreldra og samstarfsfólk í hvívetna.

## 13.2.2 Jákvæður skólabragur

Stjórnendum skóla, kennurum og öðru starfsfólki ber í starfi sínu að stuðla að jákvæðum
skólabrag og starfsanda í öllu skólastarfi með velferð nemanda og öryggi að leiðarljósi.
Stjórnendur skóla kosti kapps um að stuðla að jákvæðum samskiptum og gagnkvæmu
trausti allra í skólanum og taka sérstaklega mið af aldri og þroska nemenda í því sambandi.

Starfsfólk skóla skal leggja áherslu á námsaga og sjálfsaga nemenda, góða umgengni,
jákvæð samskipti, sáttfýsi, umburðarlyndi og kurteisi. Einnig skal lögð áhersla á að
styrkja sjálfsmynd nemenda, efla sjálfsvirðingu þeirra og virðingu gagnvart öðrum, eigum
annarra og umhverfinu.

## 13.2.3 Þagmælska

Mikilvægt er að starfsfólk gæti fyllstu þagmælsku um hagi barna í öllum samskiptum við
þau, foreldra þeirra og starfsfólk innanhúss sem utan. Starfsfólki ber að gæta trúnaðar
um þau atriði sem það fær vitneskju um og snertir nemendur eða foreldra þeirra og hafa
hag nemenda að leiðarljósi. Þessi þagmælska nær þó ekki til þeirra atvika sem ber að
tilkynna lögreglu eða barnaverndaryfirvöldum samkvæmt lögum.