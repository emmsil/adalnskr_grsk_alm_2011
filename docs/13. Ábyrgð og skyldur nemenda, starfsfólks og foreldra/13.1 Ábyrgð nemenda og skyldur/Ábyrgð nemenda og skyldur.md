## 13.1 Ábyrgð nemenda og skyldur

Hér er fjallað um ábyrgð nemenda og skyldur en þessi hugtök eru nátengd. Ekki er
hægt að fjalla um skyldur nemenda án þess að fjalla jafnframt um ábyrgð. Réttindum
fylgja skyldur og ábyrgð fylgir hvoru tveggja. Bæði er um að ræða einstaklingsábyrgð og
samábyrgð. Hér er bæði átt við að nemandinn sem einstaklingur beri ábyrgð á sjálfum sér
og gjörðum sínum annars vegar og hins vegar samábyrgð þar sem hann er hluti af hópi/
samfélagi og er þar með samábyrgur öðrum í hópnum/samfélaginu.

## 13.1.1 Ábyrgð nemenda á eigin námi

Áhersla er lögð á að nemendur læri að bera ábyrgð á eigin námi og venji sig sem fyrst
á gott vinnulag. Ábyrgðarkennd nemenda þroskast eftir því sem þeim gefst kostur á
að velja viðfangsefni og taka ákvarðanir um eigið nám þannig að það verði þeim
merkingarbært. Það geta þeir gert innan þeirra marka sem aldur þeirra og þroski leyfir.
Ætlast er til að nemendur í grunnskóla taki slíkar ákvarðanir, allt frá byrjun skólagöngu.
Ábyrgð vex því aðeins að nemendur venjist á að taka ákvarðanir og standa við þær, bæði
ákvarðanir sem nemandinn tekur einn og í samráði við aðra. Sama á við um námsaðferðir
sem þeir temja sér en nauðsynlegt er að nemendur eigi sem mest val um þær á öllum
aldri. Nemendur skulu eiga möguleika á að beita mismunandi aðferðum við nám sitt og
þjálfast jöfnum höndum í að vinna upp á eigin spýtur og í samstarfi við aðra. Það gera
þeir með því að velja um viðfangsefni innan þeirra marka sem opinber markmið námsins
setja í einstökum námsgreinum og námssviðum, hvort sem þau er að finna í aðalnámskrá
eða í skólanámskrá viðkomandi skóla. Þá eiga nemendur samkvæmt grunnskólalögum
og viðmiðunarstundaskrá val um námsgreinar og námssvið, einkum á unglingastigi.

## 13.1.2 Ábyrgð nemenda á framkomu og samskiptum
 
Mikilvægt er að nemendur hafi ekki einungis skyldur gagnvart eigin námi heldur einnig
allri framkomu sinni og hegðun í skóla. Þetta á við um ýmsa þætti í umgengni við félaga,
starfsfólk og fjölmarga aðra sem þeir umgangast innan skóla sem utan. Nemendur bera
ábyrgð á framkomu sinni og samskiptum með hliðsjón af aldri og þroska. Nemendum
ber að hlíta fyrirmælum kennara og starfsfólks grunnskóla í öllu því sem skólann varðar,
fara eftir skólareglum og fylgja almennum umgengnisreglum í samskiptum við starfsfólk
og skólasystkin. Við setningu skólareglna er mikilvægt að nemendur taki þátt í gerð
skólareglna og tekið sé tillit til sjónarmiða þeirra og fá með því móti stuðning þeirra við
settar reglur. Einnig þarf að leita eftir sjónarmiðum foreldra þegar skólareglur eru settar
og ákvæði um viðbrögð við brotum á skólareglum ákveðin. Með þessu móti er stuðlað
að góðum starfsanda, jákvæðum skólabrag og lýðræðislegu uppeldi nemenda.

Í skólanámskrá skal gerð nánar grein fyrir þeim þáttum sem skólinn telur skipta mestu
máli til þess að skapa góðan skólabrag í skólanum. Nauðsynlegt er að samstaða skapist
um jákvæðan skólabrag og allir þeir sem tengjast skólastarfinu eigi hlut að því að móta
hann. Mikilvægt er að nemandi í samræmi við aldur og þroska geri sér grein fyrir að hann
ber sína ábyrgð á því hvernig skólabragur verður til, í hverju hann er fólginn og hver
einstaklingur sé hluti af stærri heild sem hann ber ábyrgð á ásamt öðrum.

## 13.1.3 Tjáningarfrelsi

Nemendur eiga að geta tjáð sig um hvaðeina sem fram fer í skólanum hvort sem það
snertir nám þeirra, líðan, aðbúnað eða félagslegar aðstæður. Réttmætt er að tekið sé tillit
til skoðana þeirra allt eftir aldri og þroska og eðli máls.

Nemendafélag er mikilvægur vettvangur fyrir nemendur allt frá upphafi grunnskólans
til að koma sjónarmiðum sínum á framfæri og til að vinna að hagsmunamálum sínum.
Nemendur eiga fulltrúa í skólaráði og mikilvægt er að þeir leiti eftir sjónarmiðum
samnemenda og hafi tækifæri til að fylgja eftir hagsmunamálum þeirra í skólaráðinu.
Miða þarf starfshætti í skólaráði við að nemendur geti tekið virkan þátt í starfi þess.